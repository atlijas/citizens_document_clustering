„Já, ég gerði það með leyni um helgina,“ segir veitingamaðurinn Jakob Jakobsson, áður þekktur sem Jakob í Jómfrúnni, um hvort nýr veitingastaður hans og eiginmanns hans í Hveragerði, Matkráin, hafi opnað dyr sínar fyrir matargestum.

Það er ekki á hverjum degi sem nýr veitingastaður opnar í Hveragerði og hvað þá að tveir af reynslumestu veitingamönnum landsins séu við stjórnvölinn, þeir Jakob og Guðmundur Guðjónsson, sem saman ráku Jómfrúna í Lækjargötu í miðborg Reykjavíkur í tæp tuttugu ár. 

„Það er nú kannski vegna þess að Hveragerði og nærsveitir Reykjavíkur eru í mikilli sókn. Það er mikil uppbygging alls staðar í kringum Reykjavík, ekki síst í Hveragerði. Svo hef ég búið hér í sveit rétt utan Hveragerðis í áratugi. Það er aðalástæðan,“ segir Jakob um ástæður þess að Hveragerði hafi orðið fyrir valinu.
