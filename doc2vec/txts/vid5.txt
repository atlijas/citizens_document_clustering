Helgi Magnússon athafnamaður hefur samkvæmt heimildum Vísis fest kaup á helmingi hlutafjár í Torgi ehf., eignarhaldsfyrirtæki Fréttablaðsins. Ekki liggur fyrir hvert kaupverðið er.

Á dögunum var óvænt gengið frá ráðningu Davíðs Stefánssonar í ritstjórastól, en Davíð hefur lítil sem engin afskipti haft af fjölmiðlun eða blaðamennsku ef undan er skilin þáttagerð á sjónvarpsstöðinni Hringbraut. 

Voru uppi vangaveltur um hvort sú ráðning tengdist breytingum á eignarhaldi blaðsins, sem hefur um árabil verið mest lesni prentmiðill landsins. Vísir hefur í dag og í gær reynt að ná tali af Helga. Hann var upptekinn á fundi í gær þegar fréttastofa náði af honum tali en sagðist myndu hringja þegar fundi lyki. Ekkert varð af því.

Undir Torgi ehf. eru skráðir miðlarnir Fréttablaðið, frettabladid.is og Markaðurinn. Fyrirsvarsmaður er Kristín Þorsteinsdóttir, ritstjóri Fréttablaðsins ásamt Davíð er Ólöf Skaftadóttir, Hörður Ægisson er ritstjóri Markaðar og Sunna Karen Sigurþórsdóttir er ritstjóri frettabladid.is.

